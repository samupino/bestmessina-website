---
title: Apertura iscrizioni ai BEST Courses primaverili 2023
authors: samuele
tags: [courses]
---

L’Associazione Universitaria BEST Messina comunica che sono aperte le iscrizioni per i BEST Courses per la stagione primaverile 2023, che si terranno nel periodo tra marzo e giugno.

<!--truncate-->

BEST—Board of European Students of Technology—è un’organizzazione senza scopo di lucro e apolitica che connette studenti di 90 università tecniche (inclusa l’Università degli Studi di Messina) in 32 paesi d’Europa.

BEST si adopera per aiutare gli studenti di facoltà scientifico-tecnologiche ad acquisire una mentalità internazionale, raggiungendo una migliore comprensione delle culture europee e sviluppando capacità di lavorare in un contesto internazionale.

I BEST Courses, cuore delle attività dell’associazione, sono corsi accademici in lingua inglese della durata di una/due settimane che affrontano temi scientifici e tecnologici di grande attualità. Le lezioni sono tenute dal corpo docente dell’Ateneo ospitante o da esperti aziendali.

Lo studente che partecipa ad un BEST course avrà l’opportunità di sperimentare un approccio più pratico agli argomenti di studio, grazie alla visita di aziende di prestigio internazionale e all’acquisizione di competenze orizzontali di tecnologia, economia e management, oltre che aver riconosciuti dei crediti formativi universitari (CFU).

Inoltre i partecipanti dalle Università associate hanno l’opportunità di espandere il proprio bagaglio culturale vivendo un’esperienza internazionale, stabilire contatti con altri studenti da tutta Europa, e migliorare la lingua inglese, oggi giorno requisito indispensabile per l’introduzione nel mercato del lavoro.

Tutte queste attività sono pressoché gratuite, infatti le lezioni, il vitto e l’alloggio, le attività sociali sono in gran parte finanziate da sponsorizzazioni di aziende e donazioni delle Università.

Lo stesso accade da anni a Messina, dove grazie anche al supporto dell’Ateneo e dell’ERSU Messina, che mette a disposizione il Residence Universitario Papardo e le mense, gli studenti ospiti possono usufruire di ottimi servizi, tra i migliori d’Europa, a detta degli stessi studenti.

Possono partecipare ai BEST Courses tutti gli studenti iscritti ai corsi e ai dottorati dei dipartimenti scientifico-tecnologici.

La scadenza per fare domanda di partecipazione ai corsi primaverili è fissata al 27 novembre.

Ben 10 città d’Europa ospiteranno un BEST Course durante la prossima primavera, tra cui Parigi, Atene, Bruxelles, Grenoble, Lyon, Morstar, Torino, Valencia. L’elenco completo è disponibile sul sito www.best.eu.org/courses/list.jsp . Per maggiori informazioni visitare il sito www.bestmessina.org, scrivere a messina@BEST-eu.org o contattare la pagina Facebook e Instagram di BEST Messina.
